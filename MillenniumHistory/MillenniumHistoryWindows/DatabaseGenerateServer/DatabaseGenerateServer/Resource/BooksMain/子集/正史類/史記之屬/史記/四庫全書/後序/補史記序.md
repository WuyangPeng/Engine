欽定四庫全書
補史記序

司馬貞

太史公，古之良史也。家承二正之業，人當五百之運，兼以代為史官，親掌圖籍，慨《春秋》之絶筆，傷舊典之闕文。遂乃錯綜古今，囊括記録，本皇王之遺事，採人臣之故實。
爰自黄帝，迄於漢武，歴載悠邈，舊章罕補。漁獵則窮於百氏，筆削乃成於一家，父作子述，其勤至矣。然其敘勸褒貶，頗稱折衷，後之作者，咸取則焉。
夫以首創者難為功，因循者易為力。自左氏之後，未有體制。而司馬公補立紀、傳規模，别為書、表題目。莫不本紀十二，象嵗星之一周；八書有八篇，法天時之八節；十表，放剛柔十日；三十世家，比月有三旬；七十列傳，取懸車之暮齒；百三十篇，象閏餘而成嵗。
其間禮樂、刑政，君舉必書；福善、禍淫，用垂炯誡。事廣而文局，詞質而理暢，斯亦盡美矣。而有未盡善者，具如後論。雖意出當時，而義非經逺。盖先史之未備，成後學之深疑。
借如本紀敘五帝而闕三皇，世家載列國而有外戚。邾、許，春秋次國，略而不書；張、吳，敵國蕃王，抑而不載。並編録有闕，竊所未安。又列傳所著，有管、晏及老子、韓非。管、晏乃齊之賢卿，即如其例，則吳之延陵，鄭之子産，晉之叔向，衞之史魚，盛徳不闕，何為蓋闕？
伯陽清虚為教，韓子峻刻制法，静躁不同，徳刑斯舛。今宜柱史共漆園同傳，公子與商君並列，可不善歟？其中逺近乖張，詞義蹖駁，或篇章倒錯，或贊論麤䟱。蓋由遭逢非罪，有所未暇，故十篇有録無書是也。
然其網絡古今，敘述懲勸，異左氏之微婉，有南史之典實。所以揚雄、班固等咸稱其有良史之才，蓋信乎其然也。
後禇少孫亦頗加補綴，然猶未能周備。貞業謝顓門，人非博古，而家傳是學，頗事討論。思欲續成先志，潤色舊史。輒黜陟升降，改定篇目，其有不備，並採諸典籍，以補闕遺。
其百三十篇之贊，記非周悉，並更申而述之，附于衆篇之末。雖曰狂簡，必有可觀，其所改更，具條于後。
至如徐廣，唯略出音訓，兼記異同，未能考覈是非，解釋文句。其裴駰實亦後進名家，博採羣書，専取經傳訓釋，以為《集解》。然則時有冗長，至於盤根錯節，殘缺紕繆，咸拱手而不言，斯未可謂通其學也。
今輒採按古今，仍以裴為本，兼自見愚管，重為之註，號曰《小司馬史記》。然前朝顔師古，止註漢史，今並謂之《顔氏漢書》。貞雖位不逮顔公，既補舊史，兼下新意，亦何讓焉。

補史記序

<Collate=Collate3>

-----------------------------------
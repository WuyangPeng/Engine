欽定四庫全書
《史記正義》論例、諡法解、列國分野
唐諸王侍讀、率府長史張守節上

論史例

古者帝王右史記言，左史記事，言為《尚書》，事為《春秋》。太史公兼之，故名曰《史記》。并採六家雜說以成一史，備論君臣、父子、夫妻、長幼之序，天地、山川、國邑、名號、殊俗、物類之品也。
太史公作《史記》，起黄帝、髙陽、髙辛、唐堯、虞舜、夏、殷、周、秦，訖于漢武帝天漢四年，合二千四百一十三年。
作本紀十二，象嵗十二月也。作表十，象天之剛柔十日，以記封建世代終始也。作書八，象一嵗八節，以記天地、日月、山川、禮樂也。作世家三十，象一月三十日，三十輻共一轂，以記世禄之家、輔弼股肱之臣忠孝得失也。作列傳七十，象一行七十二日，言七十者舉全數也，餘二日象閏餘也，以託王侯、將相、英賢略立功名於天下，可序列也。合百三十篇，象一嵗十二月及閏餘也。而太史公作此五品，廢一不可，以統理天地，勸奬箴誡，為後之楷模也。

<Collate=Collate3_1>

-----------------------------------

論注例

《史記》文與《古文尚書》同者，則取孔安國注。
若與伏生《尚書》同者，則用鄭玄、王肅、馬融所釋。
與《三傳》同者，取杜元凱、服虔、何休、賈逵、范寗等注。
與《三禮》、《論語》、《孝經》同者，則取鄭玄、馬融、王肅之注。
與《韓詩》同者，則取毛《傳》、鄭《箋》等釋。
與《周易》同者，則依王氏之注。
與諸子、諸史、雜書及先儒解釋善者，而裴駰並引為注。
又徐中散作音訓，校集諸本異同，或義理可通者，稱“一本云”、“又一本云”，自是别記異文，裴氏亦引之為注也。

<Collate=Collate3_2>

-----------------------------------

論字例

《史》、《漢》文字相承已久，若“恱”字作“說”，“閑”字作“閒”，“智”字作“知”，“汝”字作“女”，“早”字作“蚤”，“後”字作“后”，“既”字作“溉”，“勑”字作“飭”，“制”字作“剬”，此之般流，緣古少字通共用之。《史》、《漢》本有此古字者，乃為好本。
程邈變篆為隷，楷則有常，後代作文，随時改易。衛宏官書數體，呂忱或字多竒，鍾、王等家以能為法，致令楷文改變，非復一端，咸著秘書，傳之歴代。
又字體乖日久，其“黼”、“黻”之字法從“黹”<Notes=Notes1_1>，今之《史》本則有從“耑”<Notes=Notes1_2>。《秦本紀》云“天子賜孝公黼黻”，鄒誕生音甫弗，而鄒氏之前《史》本已從“耑”矣。如此之類，並即依行，不可更改。
若其“黿”、“鼉”從“龜”，“辭”、“亂”從“舌”，“覺”、“學”從“與”，“泰”、“恭”從“小”，“匱”、“匠”從“走”，“巢”、“薻”從“果”，“耕”、“籍”從“禾”，“席”下為“帶”，“美”下為“火”，“裒”下為“衣”，“極”下為㸃，“析”旁著“片”，“惡”上安“西”，“餐”側出頭，“離”邉作“禹”，此之等類例，直是訛字。“寵”<Notes=Notes1_3>字為“竉”，“錫”字為“鍚”<Notes=Notes1_4>，以“支”<Notes=Notes1_5>代“文”<Notes=Notes1_6>，將“旡”混“无”。若兹之流，便成兩失。

<Notes1_1>丁履反</Notes1_1>
<Notes1_2>音端</Notes1_2>
<Notes1_3勑勇反</Notes1_3>
<Notes1_4>音陽</Notes1_4>
<Notes1_5>章侈反</Notes1_5>
<Notes1_6>問分反</Notes1_6>

<Collate=Collate3_3>

-----------------------------------

論音例

《史》文與傳諸書同者，劉氏並依舊本為音。至如太史公改《五帝本紀》“便章百姓”、“便程東作”、“便程南譌”、“便程西成”、“便在伏物”，咸依見字讀之。
太史變《尚書》文者，義理特美，或訓意改其古澀，何煩如劉氏依《尚書》舊音。斯例蓋多，不可具録，著在《正義》，随文音之。君子宜詳其理，庶明太史公之逹學也。
然則先儒音字，比方為音。至魏秘書孫炎始作反音，又未甚切。今並依孫反音，以傳後學。
鄭康成云：“其始書之也，倉卒無字，或以音類比方，假借為之，趣於近之而已。受之者非一邦之人，其鄉同言異，字同音異，於兹遂生輕重訛謬矣。”
然方言差别固自不同，河北、江南㝡為鉅異，或失在浮清，或帶於重濁。今之取捨，冀除兹弊。
夫質有精麤，謂之“好惡並如字”；心有愛憎，稱為“好惡並去聲”。當體則為“名譽音預”，情乖則曰“毁譽音餘”。

自壊	<Smaller=1>乎怪反</Smaller>。	壊徹	上音怪。
自斷	徒緩反，自去離也。	刀斷	端管反，以刀割令相去也。
耶	也奢反，未審之辭也。	也	亦且反，助句之語也。
復	音伏，又扶富反，重也。	過	古卧反，越度也。
解	核買反，自散也。	間	紀莧反，隟也。
畜	許又反。	畜	許六反，養也。
先	蘇前反。	仙	屑然反。
尤	羽求反。	侯	胡溝反。
治、持	並音直之反。	之	止而反。
脂、砥、祗	並音旨夷反。	惟、維、遺、唯	並音以位反。
怡、貽、頤、詒	並音與之反。	夷、寅、彞、姨	並音以脂反。
私	息脂反。	綏、雖、雎、荾	並音息遺反。
偲、司、伺、絲	並音巨支反。	巵、枝、祗、肢	並音章移反。
祗、歧	並音巨支反。	其、期、旗、棊、踑	並音渠之反。
祈、頎、旂、幾、畿	並音渠希反。	僖、熙、嬉、嘻	並音許其反。
希、晞、睎、稀	並音虚幾反。	霏、妃、菲、騑	並音芳非反。
飛、非、扉	並音匪肥反。	尸、屍、蓍	並音式脂反。
詩	書之反。	巾	居人反。
斤、筋	舉欣反。	篇、偏	並音芳連反。
穿	詳連反。	里、李、裏	並音良止反。
至、贄	並音脂利反。	志	之吏反。
利、涖	並音力至反。	吏	力置反。
寺、嗣、飼	並音辭吏反。	字、牸	並音疾置反。
自	疾二反。	置、致、躓、鷙	並音陟利反。
器	去冀反。	氣	去既反。
亟	去吏反。	冀、穊	几利反。
既	居未反。	覆	敷救反，又敷福反。
副	敷救反。	富、鍑	並音府副反。

若斯清濁，實亦難分；博學碩材，乃有甄異。此例極廣，不可具言。庶後學士，幸留意焉。

<Collate=Collate3_4>

-----------------------------------

音字例

文或相似，音或有異。一字單録，乃恐致疑。兩字連文，檢尋稍易。若音上字，言“上”别之；所音下字，乃復書“下”。有長句在，文中須音，則題其字。

<Collate=Collate3_5>

-----------------------------------

發字例

古書字少，假借蓋多。字或數音，觀義㸃發，皆依平、上、去、入。若發平聲，每從寅起。又一字三四音者，同聲異喚，一處共發，恐難辯别。故略舉四十二字，如字初音者皆為正字，不須㸃發。

畜：許六反，養也；又許救反，六畜也；又他六反，聚也。
從：訟容反，随也；又縱容反，南北長也；又伹容反，又子勇反，相勸也；又從用反，侍從也；又足用反，恣也。
數：色具反，厯數、術數也；又色五反，次第也；又色角反，頻也。
傳：逐戀反，書傳也；又逐全反，相付也；又張戀反，驛也。
卒：子律反，卒終也；又蒼忽反，急也；尊忽反，兵人也。字體各别不辨，故發之也。
辟：君也，徴也；又頻亦反，罪也，開也；疋亦反，邪也；又疋豉反，諭也；又音避，隠也；又普覔反，辟歴也。
施：書移反，張也；又式豉反，與也；又羊豉反，延也。
間：紀閑反，隟也；又紀莧反，間也；又莧間反，静也。
射：蛇夜反，射也；又成亦反，音石。
夏：胡馬反，禹號也；又胡嫁反，春夏也；又格雅反，陽夏縣也。
復：符富反，重也；又音伏，反也；又音福，除役也。
重：直拱反，尊也；直龍反，疊也；又直用反，累也。
適：聖石反，寛也，之也；又丁歴反，大也；又張革反，責也；又音敵，當也。
汜：音祀，水在成臯；又音凡，邑名，在襄城；又孚劔反，為水，在定陶，髙帝即位處也；又音夷，楚人呼土橋為汜。
樂：音岳，謂音樂也；又音洛，歡也；又音五教反，好也，情願也。
覆：敷富反，蓋也；又敷福反，再也。
恐：曲用反，疑也；又丘拱反，懼也。
惡：烏各反，麤也；又烏路反，憎也；又音烏，謂於何也。
斷：端管反，有物割截也；又段緩反，自相分也；又端亂反，斷疑事也。
解：佳買反，除結縛也；又核買反，散也；又佳債反，怠堕也；又核詐反，縫解。
幾：音機，庶幾也；又音祈，近也；又音記，亦冀望字也；又音紀，録也。
過：光卧反，度也，罪過也；又音戈，經過也，度前也。
率：所律反，平例也，率伏也；又音類也；又音刷，徐廣云“率即鍰”也；又音色類反，將帥也。
屈：丘勿反，曲也；又君勿反，姓也；又羣勿反，盡也，强也。
上：時讓反，位也；元在物之上；又時掌反，自下而上。
王：于方反，人主也；又于放反，覇王也，又盛也。
長：直良反，久也；又張丈反，長上也。
籍：才昔反，名籍也，又薦籍也；又租夜反，即借也。
培：勃回反，補也；又蒲内反，板也。
勝：音升，又式證反。
難：乃丹反，艱也；乃旦反，危也。
使：所里反，又所吏反。
相：息羊反，又息匠反。
沈：針甚反，又針禁反，又直今反，又沈禁反，厭沒也。
任：入今反，又入禁反。
棺：音官，又古玩反，又古患反，歛之也。
造：曹早反，七到反，至也。
妻：七低反，切帝反。
費：非味反，用也；又音秘，邑也；扶味反，姓也。

<Collate=Collate3_6>

-----------------------------------

諡法解

惟周公旦、太公望開嗣王業，建功于牧野，終將葬，乃制諡，遂叙諡法。諡者，行之迹；號者，功之表；【一】車服者，位之章也。是以大行受大名，細行受細名。行出於已，名生於人。【二】
【一】古者有大功，則賜之善號以為稱也。
【二】名謂號諡。

民無能名曰神	不名一善。	一徳不懈曰簡	一不委曲。
靖民則法曰皇	靖，安。	平易不訾曰簡	不信訾毁。
徳象天地曰帝	同於天地。	尊賢貴義曰恭	尊事賢人，寵貴義士。
仁義所往曰王	民往歸之。	敬事供上曰恭	供，奉也。
立志及衆曰公	志無私也。	尊賢敬讓曰恭	敬有徳，讓有功。
執應八方曰侯	所執行八方應之。	既過能改曰恭	言自知。
賞慶刑威曰君	能行四者。	執事堅固曰恭	守正不移。
從之成羣曰君	民從之。	愛民長弟曰恭	順長接弟。
揚善賦簡曰聖	所稱得人，所善得實，所賦得簡。	執禮御賔曰恭	迎待賔也。
敬賔厚禮曰聖	厚於禮。	芘親之闕曰恭	脩徳以益之。
照臨四方曰眀	以明照之。	尊賢讓善曰恭	不専已善，推於人。
譖訴不行曰明	逆知之，故不行。	威儀悉備曰欽	威則可畏，儀則可象。
經緯天地曰文	成其道。	大慮静民曰定	思樹恵。
道徳博聞曰文	無不知。	純行不爽曰定	行一不傷。
學勤好問曰文	不恥下問。	安民大慮曰定	以慮安民。
慈恵愛民曰文	恵以成政。	安民法古曰定	不失舊意。
愍民恵禮曰文	恵而有禮。	辟地有徳曰襄	取之以義。
賜民爵位曰文	與同升。	甲胄有勞曰襄	亟征伐。
綏柔士民曰徳	安民以居，安士以事。	小心畏忌曰僖	思所當忌。
剛彊直理曰武	剛無欲，强不屈。懐忠恕，正曲直。	質淵受諫曰釐	深故能受。
諌争不威曰徳	不以威拒諌。	有罰而還曰釐	知難而退。
威彊敵徳曰武	與有徳者敵。	温柔賢善曰懿	性純淑。
克定禍亂曰武	以兵徃，故能定。	心能制義曰度	制事得宜。
刑民克服曰武	法以正民，能使服。	聰眀叡哲曰獻	有通知之聰。
夸志多窮曰武	大志行兵，多所窮極。	知質有聖曰獻	有所通而無蔽。
安民立政曰成	政以安定。	五宗安之曰孝	五世之宗。
淵源流通曰康	性無忌。	慈恵愛親曰孝	周愛族親。
溫柔好樂曰康	好豐年，勤民事。	秉徳不回曰孝	順於徳而不違。
安樂撫民曰康	無四方之虞。	恊時肇厚曰孝	恊合肇始。
合民安樂曰康	富而教之。	執心克莊曰齊	能自嚴。
布徳執義曰穆	故穆穆。	資輔就共曰齊	資輔佐而共成。
中情見貌曰穆	性公露。	甄心動懼曰頃	甄，精。
容儀恭美曰昭	有儀可象，行恭可美。	敏以敬慎曰頃	疾於所慎敬。
昭徳有勞曰昭	能勞謹。	柔徳安衆曰靖	成衆使安。
聖聞周逹曰昭	聖聖通合。	恭己鮮言曰靖	恭己正身，少言而中。
治而無眚曰平	無災罪也。	寛樂令終曰靖	性寛樂義，以善自終。
執事有制曰平	不任意。	威徳剛武曰圉	禦亂患。
布綱治紀曰平	施之政事。	彌年夀考曰胡	久也。
由義而濟曰景	用義而成。　	保民耆艾曰胡	六十曰耆，七十曰艾。
耆意大慮曰景	耆，强也。　	 	 
布義行剛曰景	以剛行義。　	追補前過曰剛	勤善以補過。
清白守節曰貞	行清白執志固。　	猛以剛果曰威	猛則少寛。果，敢行。
大慮克就曰貞	能大慮非正而何。	猛以彊果曰威	强甚於剛。　
不無屈曰貞	恒然無私。　	彊義執正曰威	問正言無邪。　
辟土服逺曰桓	以武正定。　	治典不殺曰祁	秉常不衰。　
克敬動民曰桓　	敬以使之。　	大慮行節曰孝　	言成其節。　
辟土兼國曰桓　	兼人故啟土。　	治民克盡曰使　	克盡無恩恵。　
能思辯衆曰元　	别之，使各有次。	好和不争曰安　	生而少斷。
行義說民曰元　	民說其義。　	道徳純一曰思　	道大而徳一。　
始建國都曰元　	非善之長，何以始之。　	大省兆民曰思　	大親民而不殺。　
主義行徳曰元　	以義為主，行徳政。	外内思索曰思　	言求善。　
聖善周聞曰宣　	聞，謂所聞善事也。　	追悔前過曰思　	思而能改。　
兵甲亟作曰莊　	以數征為嚴。　	行見中外曰慤　	表裏如一。　
叡圉克服曰莊　	通邉圉，使能服。	狀古述今曰譽　	立言之稱。　
勝敵志强曰莊　	不撓，故勝。　	昭功寜民曰商　	明有功者。　
死於原野曰莊　	非嚴何以死難。　	克殺秉政曰夷	秉政不任賢。　
屢征殺伐曰莊　	以嚴釐之。　	安心好静曰夷　	不爽政。　
武而不遂曰莊　	武功不成。　	執義揚善曰徳　	稱人之善。
柔質慈民曰恵　	知其性。	慈仁短折曰懐　	短未六十，折未三十。　
愛民好與曰恵　	與謂施。　	述義不克曰丁　	不能成義。　
夙夜警戒曰敬　	敬身急戒。　	有功安民曰烈　	以武立功。　
　	　	秉徳尊業曰烈　	　
合善典法曰敬　	非敬何以善之。　	剛克為伐曰翼　	伐，功也。　
剛徳克就曰肅　	成其敬使為終。	思慮深逺曰翼　	小心翼翼。　　
執心決斷曰肅　	言嚴果。　	外内貞復曰白　	正而復，始終一。
不生其國曰聲　	生於外家。　	不勤成名曰靈　	任本性，不見賢思齊。　
未家短折曰傷　	未家，未娶。　	死而志成曰靈　	志事不命。　
愛民好治曰戴　	好民治。　	死見神能曰靈　	有鬼不為厲。　
典禮不愆曰戴　	無過。　	亂而不損曰靈　	不能以治損亂。　
短折不成曰殤　	有知而夭殤。　	好祭鬼怪曰靈　	瀆鬼神不致逺。
拂不成曰　	不以括改其性。　	極知鬼神曰靈　	其智能聰徹。　
不顯尸國曰　	以間主國。　	　	　
見美堅長曰　	美過其令。　	殺戮無辜曰厲　	　
官人應實曰知　	能官人。　	愎佷遂過曰刺　	去諌曰愎，反是曰佷。　
肆行勞祀曰悼　	放心勞於淫祀，言不脩徳。　	不思忘愛曰刺　	忘其愛己者。　
年中早夭曰悼　	年不稱志。　	蚤孤短折曰哀	早未知人事。　
恐懼從處曰悼　	從處，言險圯。　	恭仁短折曰哀　	體恭質仁，功未施。
凶年無榖曰荒　	不務耕稼。　	好變動民曰躁　	數移徙。　
外内從亂曰荒　	家不治，官不治。	不悔前過曰戾　	知而不改。　
好樂怠政曰荒　	淫於聲樂，怠於政事。　	怙威肆行曰醜　	肆意行威。　
在國遭憂曰愍　	仍多大喪。　	壅遏不通曰幽　	弱損不凌。　
在國逢囏曰愍　	兵寇之事。　	蚤孤鋪位曰幽　	鋪位，即位而卒。　
禍亂方作曰愍　	國無政，動長亂。	動祭亂常曰幽　	易神之班。　
使民悲傷曰愍　	苛政賊害。　	柔質愛諫曰慧　	以虚受人。　
貞心大度曰匡　	心正而用察少。　	名實不爽曰質　	不爽言相應。　
徳正應和曰莫　	正其徳，應其和。	温良好樂曰良	言其人可好可樂。
施勤無私曰類　	無私，唯義所在。	慈和徧服曰順　	能使人皆服其慈和。　
思慮果逺曰明　	自任多，近於専。	博聞多能曰憲　	雖多能，不至於大道。　
嗇於賜與曰愛　	言貪恡。　	滿志多窮曰惑　	自足者必不惑。　
危身奉上曰忠　	險不辭難。　	思慮不爽曰厚　	不差所思而得。　
克威捷行曰魏　	有威而敏行。　	好内逺禮曰煬　	朋淫於家，不奉禮。　
克威恵禮曰魏　	雖威不逆禮。　	去禮逺衆曰煬　	不率禮，不親長。
教誨不倦曰長　	以道教之。　	内外賔服曰正　	言以正服之。　
肇敏行成曰直　	始疾行成，言不深。　	彰義揜過曰堅　	明義以蓋前過。　
疏逺繼位曰紹　	非其第過得之。　	華言無實曰夸　	恢誕。　
好亷自克曰節　	自勝其情欲。　	逆天虐民曰抗　	背尊大而逆之。　
好更改舊曰易　	變故改常。	名與實爽曰繆　	言名美而實傷。　
愛民在刑曰克　	道之以政，齊之以刑。　	擇善而從曰比　	比方善而從之。　
除殘去虐曰湯　	　	　	　
，哀也。景，武也。施徳為文。除惡為武。辟地為襄。服逺為桓。剛克為僖。施而不成為宣。恵無内徳為平。亂而不損為靈。由義而濟為景。餘皆象也。【一】
【一】以其所為諡象其事行。

和，會也。勤，勞也。尊，脩也。爽，傷也。肇，始也。怙，恃也。享，祀也。胡，大也。秉，順也。就，會也。錫，與也。典，常也。肆，放也。康，虚也。叡，聖也。恵，愛也。綏，安也。堅，長也。耆，彊也。考，成也。周，至也。懐，思也。式，法也。布，施也。敏，疾也，速也。載，事也。彌，久也。

以前《周書·諡法》，周代君王並取作諡，故全寫一篇，以傳後學。

<Collate=Collate3_7>

-----------------------------------

列國分野

《漢書·地理志》云：“本秦京師為内史。”【一】
【一】顔師古云：“京師，天子所居畿内也。秦并天下，改立郡縣，而京畿所統，時號‘内史’，言其在内，以别於諸郡守也。”《百官表》云：“内史，周官，秦因之，掌治京師。景帝二年（前155），分置左内史、右内史。武帝太初元年（前104），更名京兆尹，左内史名左馮翊。主爵中尉，秦官，掌列侯。景帝中六年（前144）更名都尉，武帝太初元年（前104），更名右扶風，治内史，與左馮翊、京兆尹，是為三輔也。”

秦地於天官東井、輿鬼之分埜。其界自弘農故闗以西，亰兆、扶風、馮翊、北地、上郡、西河、安定、天水、隴西。南有巴、蜀、廣漢、犍為、武都。西有金城、武威、張掖、酒泉、敦煌。又西南有䍧牱、越嶲、益州。

魏地觜觽、參之分埜。其界自髙陵以東，盡河東、河内。南有陳留及汝南之召陵、㶏彊、新汲、西華、長平，潁川之舞陽、郾、許、傿陵，河南之開封、中牟、陽武、酸棗、卷。【一】
【一】卷，去權反。

周地栁、七星、張之分埜。今之河南洛陽、榖城、平隂、偃師、鞏、緱氏。

韓地角、亢、氐之分埜。韓分晉，得南陽郡及潁川之父城、定陵、襄城、潁陽、潁隂、長社、陽翟、郏。東接汝南，西接弘農，得新安、宜陽。鄭，今河南之新鄭及成臯、滎陽，潁川之崇髙、陽城。

趙地昴、畢之分壄。趙分晉，得趙國。北有信都、真定、常山，又得涿郡之髙陽、鄚、州鄉。東有廣平、鉅鹿、清河、河間，又得渤海郡之東平舒、中邑、文安、束州、成平、章武，河以北也。南至浮水、繁陽、内黄、斥丘。西有太原、定襄、雲中、五原、上黨。

燕地尾、箕之分壄。召公封於燕後，三十六世與六國俱稱王。東有漁陽、右北平、遼西、遼東。西有上谷、代郡、鴈門。南有涿郡之易、容城、范陽。北有新成、故安、涿縣、良鄉、新昌及渤海之安次。樂浪、玄莵亦宜屬焉。

齊地虚、危之分壄。東有菑川、東莱、瑯邪、髙密、膠東。南有泰山、城陽。北有千乗，清河以南，渤海之髙樂、髙城、重合、陽信。西有濟南、平原。

魯地奎、婁之分壄。東至東海。南有泗水。至淮，得臨淮之下相、雎陵、僮、取慮。

宋地房、心之分壄。今之沛、梁、楚、山陽、濟隂、東平及東郡之須昌、夀張，今之睢陽。

衞地營室、東壁之分壄。今之東郡及魏郡之黎陽，河内之野王、朝歌。

楚地翼、軫之分壄。今之南郡、江夏、零陵、桂陽、武陵、長沙及漢中、汝南郡，後陳、魯屬焉。

吳地斗、牛之分壄。今之會稽、九江、丹陽、豫章、廬江、廣陵、六安、臨淮郡。

粤地牽牛、婺女之分壄。今蒼梧、鬱林、合浦、交阯、九真、南海、日南。

以前是戰國時諸國界域，及相侵伐，犬牙深入，然亦不能委細，故畧記之，用知大畧。

史記正義論例、列國分野

<Collate=Collate3_8>

-----------------------------------
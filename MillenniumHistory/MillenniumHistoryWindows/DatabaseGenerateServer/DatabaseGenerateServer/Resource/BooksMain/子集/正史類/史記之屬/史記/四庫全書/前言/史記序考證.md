史記序考證

史記集解序〖裴駰〗
○<Smaller=1>臣照</Smaller>按：監本此序列於第四，先《索隱序》，次《索隱後序》，次《補史記序》，然後刊列此篇。此篇之後則刊張守節《論史例》、《論注例》、《論字例》、《論音例》、《音字例》、《發字例》、《諡發解》七篇。又不刊張守節《正義序》，紛然淆亂，絶無義例。今依時代次第，定此篇為第一，《索隱序》第二，《索隱後序》第三，《正義序》第四終焉。其《補史記序》，則司馬貞自叙其補《三皇本紀》、作《述贊》、改定篇目等事也。今既不用其篇第，則無庸弁諸簡端，與張守節《論史例》、《諡法解》諸篇，並移置末卷之後。

又〖索隱〗
○<Smaller=1>臣照</Smaller>按：司馬貞《索隱》、張守節《正義》，皆書名，猶裴駰之有《集解》也。監本於《索隱》、《正義》則稱“索隱曰”、“正義曰”，於《集解》則不載書名，直稱“徐廣曰”、“如淳曰”之類，遂使“曰”字相混。而且《集解》之文混入《索隱》，《索隠》之文混入《正義》，又《正義》之文十缺四五，顛倒錯亂，不可枚舉。今《集解》、《索隱》、《正義》並依《十三經》例，刻隂文字刪去“曰”字，補刻闕文不下千百條，而《正義》十居其九，不能逐條詳載考證。内顧《正義》無古刻原本可據，各本彼此多寡不同。今校定刋刻之後，時或又得數條，其不可少者，重鋟添入；其無關緊要者，仍從割棄。蓋即更數年搜羅，終不能信為《正義》全本也，但校之明代監本稍為詳備焉。

又〖妄言末學〗
○末，監本訛作未，今改正。<Smaller=1>臣照</Smaller>按：明監本訛字甚多，而小註尤甚，今改正者以萬計。惟大字本文訛者則著之，小註不能詳也。其無别本可考，明知其訛不敢臆改者，則著其説以存疑。

索隱序〖雖粗見微意，而未窮討論〗
○討，監本訛作計，今改正。

又〖殘文錯節，異㫖微義〗
○㫖，監本訛作音，今改正。

索隱後序〖或得之於名山壞宅〗
○壞，監本訛作壤，今改正。

又〖遂作《音義》十三卷，音乃周備〗
○乃，監本訛作及，今改正。

又〖乃自惟曰：“千載古史，良難紬繹。”於是更撰《音義》，重作述贊〗
○監本訛作“乃自唯曰：‘千載古良史難更然。’因退撰《音義》，重作贊述”，今改正。

<Collate=Collate3>

史記序考證

-----------------------------------
 史記目錄考證

〖史記目錄〗

○臣照按：監本此行前有三行：一曰“史記補目録”，一曰“唐弘文館學士河内司馬貞著”，一曰“《三皇本紀》”。以補書而先正書，以唐司馬貞而先漢司馬遷，乖舛倒置，總因三皇必在五帝前也。夫刪書斷自唐、虞，孔子豈未見黄帝之書，謂其荒逺難稽，不欲傳疑於後世也。遷《史》始黄帝，已失孔子之指，貞復等而上之，及於伏羲，益又甚矣！顧遷之所以始黄帝者，盖以武帝好神仙，神仙家言並托之黄帝。《封禪書》載帝語：“我若得如黄帝，視棄妻子如敝屣耳。”遷是以據古史，著黄帝事實，以言黄帝亦人耳。非能乘雲駕風，長生不死，如彼所言神仙者也。故五帝中獨著黄帝之葬橋山，餘並不書葬者，言黄帝之死有可據也，貞之《補三皇》并失遷之㫖矣。今依古本刊去此三行，附補書於正書之末，庶不改龍門之舊云。

〖本紀一十二，表一十，書八，世家三十，列傳七十〗

○監本作“本紀卷一十二，年表卷一十，八書卷八，世家卷三十，列傳卷七十”。臣照按：十表中有世表，有月表，今曰“年表卷一十”，其謬可知也。卷一十二、卷一十則是第十二卷、第十卷也。八書卷八，更不可通。盖坊肆書賈之所為，而傳謬至今者。且司馬遷《報任安書》云為：“十表、本紀十二、書八章、世家三十、列傳七十”云云，更為確據，今俱依古本改正。

史記目錄考證

-----------------------------------
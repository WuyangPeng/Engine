欽定四庫全書
補史記

唐國子博士、弘文館學士司馬貞補撰并注

三皇本紀<Notes=Notes1_1>
<Notes1_1>太史公作《史記》，古今君臣宜應上自開闢，下迄當代，以為一家之首尾。今闕三皇而以五帝為首者，正以《大戴禮》有《五帝徳》篇，又《帝系》皆敘自黄帝以下，故因以《五帝本紀》為首。其實三皇已還，載籍罕備。然君臣之始，教化之先，既論古史，不合全闕。近代皇甫謐作《帝王世紀》，徐整作《三五厯》，皆論三皇已来事，斯亦近古之一證。今並採而集之，作《三皇本紀》。雖復淺近，聊補闕云。</Notes1_1>

太皥庖犧氏，風姓，代燧人氏繼天而王。母曰華胥，履大人迹於雷澤，而生庖犧於成紀。蛇身人首，<Notes=Notes2_1>有聖徳。仰則觀象於天，俯則觀法於地，旁觀鳥獸之文與地之宜。近取諸身，逺取諸物，始畫八卦，以通神明之徳，以類萬物之情。造書契，以代結繩之政。於是始制嫁娶，以儷皮為禮。<Notes=Notes2_2>結網罟，以教佃漁，故曰宓犧氏。<Notes=Notes2_3>養犧牲以庖厨，故曰庖犧。有龍瑞，以龍紀官，號曰“龍師”。作三十五弦之瑟。木徳王，注春令，故《易》稱“帝出乎震”，《月令·孟春》其帝太皥是也。<Notes=Notes2_4>都於陳，東封太山。立百一十一年崩。<Notes=Notes2_5>其後裔當春秋時有任、宿、須句、顓臾，皆風姓之胤也。
<Notes2_1>按：伏犧，風姓，出《國語》。其華胥以下，出《帝王世紀》。然雷澤，澤名，即舜所漁之地，在濟隂。成紀亦地名。按：天水有成紀縣</Notes2_1>。
<Notes2_2>按：譙周《古史考》：“伏犧制嫁娶，以儷皮為禮也。”</Notes2_2>
<Notes2_3>按：事出《漢書·歴志》。宓，音伏。</Notes2_3>
<Notes2_4>按：位在東方，象日之明，故稱太皥。皥，明也。</Notes2_4>
<Notes2_5>按：皇甫謐：“伏犧葬南郡。或曰：冢在山陽髙平之西也。”</Notes2_5>

女媧氏，亦風姓，蛇身人首，有神聖之徳，代宓犧立號，曰女希氏。無革造，惟作笙簧，<Notes=Notes3_1>故《易》不載，不承五運。一曰：女媧亦木徳王，蓋宓犧之後，已經數世，金木輪環，周而復始。特舉女媧，以其功髙，而充三皇，故頻木王也。當其末年也，諸侯有共工氏，任智刑以强覇而不王，以水乗木，乃與祝融戰。不勝而怒，乃頭觸不周山，崩天柱折，地維缺。女媧乃錬五色石以補天。斷鼇足以立四極，聚蘆灰以止滔水，以濟冀州。<Notes=Notes3_2>於是地平天成，不改舊物。
<Notes3_1>按：《禮·明堂位》及《世本》皆云：“女媧作笙簧。”</Notes3_1>
<Notes3_2>按：其事出《淮南子》也。</Notes3_2>

女媧氏沒，神農氏作。<Notes=Notes4_1>炎帝神農氏，姜姓，母曰女登，有蟜氏之女，為少典妃，感神龍而生炎帝。人身牛首，長於姜水，因以為姓。<Notes=Notes4_2>火徳王，故曰炎帝。
<Notes4_1>按：三皇，記者不同。譙周以燧人為皇，宋均以祝融為皇，而鄭玄依《春秋緯》以女媧為皇，承伏犧，皇甫謐亦同，今依之為說也。</Notes4_1>
<Notes4_2>按：《國語》：“炎帝、黄帝皆少典之子，其母又皆有蟜氏之女。”據諸子及《古史考》，炎帝之後凡八代五百餘年，軒轅氏代之，豈炎帝、黄帝是昆弟而同母氏乎？皇甫謐以為少典、有蟜氏，諸侯國號。然則姜、姬二帝同出少典氏，黄帝之母又是神農母氏之後代女，所以同是有蟜氏之女也。</Notes4_2>

以火名官，斵木為耜，揉木為耒，耒耨之用，以教萬人。始教耕，故號神農氏。於是作蜡祭，以赭鞭鞭草木，始嘗百草，始有醫藥。又作五絃之瑟教人。日中為市，交易而退，各得其所。遂重八卦為六十四爻。初都陳，後居曲阜。<Notes=Notes5_1>立一百二十年崩，葬長沙。
<Notes5_1>按：今淮陽有神農井，又《左傳》“魯有大庭氏之庫”是也。</Notes5_1>

神農本起烈山，故左氏稱：“烈山氏之子曰柱，亦曰厲山氏。”《禮》曰：“厲山氏之有天下。”是也。<Notes=Notes6_1>神農納奔水氏之女，曰聽詙為妃，生帝魋。魋生帝承，承生帝明，明生帝直，直生帝氂，氂生帝哀，哀生帝克，克生帝榆罔。凡八代五百三十年，而軒轅氏興焉。<Notes=Notes6_2>
<Notes6_1>按：鄭玄云：“厲山，神農所起，亦曰有烈山。”皇甫謐曰：“厲山，今随之厲鄉也。”</Notes6_1>
<Notes6_2>按：神農之後凡八代，事見《帝王世紀》及《古史考》。然古典亡矣，况譙、皇二氏皆前聞君子，考按古書而為此說，豈至今鑿空乎？此紀亦據以為說。其《易》稱：“神農氏沒，即榆罔。榆罔猶襲神農之號也。”</Notes6_2>

其後有州、甫、甘、許、戲、露、齊、紀、怡、向、申、呂，皆姜姓之後，並為諸侯，或分四岳。當周室，甫侯、申伯為王賢相，齊、許列為諸侯，覇於中國。蓋聖人徳澤廣大，故其祚胤繁昌久長云。

一說三皇謂天皇、地皇、人皇，為三皇。既是開闢之初，君臣之始，圖緯所載，不可全弃，故兼序之。

天地初立，有天皇氏，十二頭。澹泊無所施為，而俗自化。木徳王，嵗起攝提，兄弟十二人，立各一萬八千嵗。<Notes=Notes7_1>
<Notes7_1>蓋天地初立，神人首出行化，故其年世長久也。然言十二頭者，非謂一人之身有十二頭。蓋古質，比之鳥獸頭數故也。</Notes7_1>

地皇十一頭，火徳王，姓十一人，興於熊耳、龍門等山，亦各萬八千嵗。

人皇九頭，乗雲車，駕六羽，出谷口。兄弟九人，分長九州，各立城邑，凡一百五十世，合四萬五千六百年。<Notes=Notes8_1>
<Notes8_1>天皇已下皆出《河圖》及《三五厯》也。</Notes8_1>

自人皇已後，有五龍氏、<Notes=Notes9_1>燧人氏、<Notes=Notes9_2>大庭氏、栢皇氏、中央氏、卷須氏、栗陸氏、驪連氏、赫胥氏、尊盧氏、渾沌氏、昊英氏、有巢氏、朱襄氏、葛天氏、隂康氏、無懐氏。斯蓋三皇已来有天下者之號。<Notes=Notes9_3>但載籍不紀，莫知姓王年代，所都之處。
<Notes9_1>五龍氏兄弟五人，並乗龍上下，故曰五龍氏也。</Notes9_1>
<Notes9_2>按：其君鑽木出火，教人熟食，在伏犧氏前，譙周以為三皇之首也。</Notes9_2>
<Notes9_3>按：皇甫謐以為大庭已下一十五君，皆襲庖犧之號，事不經見，難可依從。然按古封太山者，首有無懐氏，乃在太昊之前，豈得如謐所說？</Notes9_3>

而《韓詩》以為自古封太山、禪梁甫者，萬有餘家，仲尼觀之，不能盡識。《管子》亦曰：“古封太山七十二家，夷吾所識十有二焉，首有無懐氏。”然則無懐之前，天皇已後，年紀悠邈，皇王何昇而告？但古書亡矣，不可備論，豈得謂無帝王耶？

故《春秋緯》稱自開闢至於獲麟凡三百二十七萬六千嵗，分為十紀，凡世七萬六百年。一曰九頭紀，二曰五龍紀，三曰攝提紀，四曰合雒紀，五曰連通紀，六曰序命紀，七曰脩飛紀，八曰回提紀，九曰禪通紀，十曰流訖紀。蓋流訖當黄帝時，制九紀之間，是以録於此，補紀之也。

<Collate=Collate3>

-----------------------------------